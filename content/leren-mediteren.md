---
title: Leren mediteren
category: Leven
date: 2018-03-29
status: published
excerpt: Test excerpt
hero: leren-mediteren/mediteren.jpg
---

Onder andere in de vele podcasts die ik de laatste tijd luister valt het me op dat erg veel slimme en succesvolle mensen aan het mediteren zijn geslagen en daar heel enthousiast over zijn. Eerst dacht ik "zal wel", maar ik bleef er steeds meer mensen over horen en iedereen was er zo ontzettend positief over! Het was voor mij best wel een shock dat mediteren blijkbaar nu ineens cool is. Ik dacht altijd dat meditatie vooral voor stinkende backpackers met dreadlocks en zweverige vrouwen op middelbare leeftijd was.

Spiritualiteit vond ik daarom altijd een vies woord, maar ik wist eigenlijk ook helemaal niet wat het nou precies betekende. Gelukkig bestaat Wikipedia en nu blijkt dus dat het in essentie helemaal niet zo'n vies woord is, [kijk maar](https://nl.wikipedia.org/wiki/Spiritualiteit):

> Spiritualiteit heeft in de breedste zin te maken met zaken die de geest betreffen. Het woord wordt op vele manieren gebruikt en kan te maken hebben met religie of bovennatuurlijke krachten, maar de nadruk ligt op de persoonlijke innerlijke ervaring.

Behalve dat er ineens allemaal gekke dingen zoals religie en bovennatuurlijke krachten bij worden gehaald, is spiritualiteit in principe dus een prima concept met alleen een beetje een suffe reputatie. "De persoonlijke innerlijke ervaring", dus simpel gezegd "Hoe je jezelf voelt", klinkt al een stuk beter.

Een jongen in mijn hostel in Medellín vertelde dat meditatie hem enorm heeft geholpen om zichzelf beter te begrijpen, waardoor hij meer open kan zijn naar zichzelf en anderen. In verschillende podcasts had ik al gehoord dat meditatie je kon helpen beter met angsten/onzekerheden om te gaan. Openheid en onzekerheid zijn twee dingen waar ik zeker moeite mee heb en graag aan wil werken, dus ik wilde me er ook maar eens aan wagen.

In augustus 2017 heb ik mijn eerste poging gedaan om te beginnen dagelijks te mediteren. Dat hield ik twee hele dagen vol. En in oktober nog een keer. En in november. En januari 2018\. Dat ging vier dagen achter elkaar goed. Maar ineens was de gratis starter pack van de Headspace app afgelopen. Eerst heb ik nog een andere gratis app gedownload, maar die was toch niet zo fijn als Headspace. Uiteindelijk ben ik dan toch maar overstag gegaan en heb ik een abonnement voor een jaar gekocht voor Headspace voor €43 (volgens mij is het ondertussen iets duurder). Best een investering, daar moest ik dan natuurlijk wel gebruik van maken. En dat doe ik nu zeker. En niet alleen omdat het me geld heeft gekost, maar vooral omdat het gewoon heel goed bevalt. Vanaf 4 februari (het is nu 29 maart) heb ik ongeveer 2 dagen niet gemediteerd (ik zeg ongeveer omdat ik het niet zeker weet, vanwege het matige internet hier registreert Headspace het niet altijd als ik mediteer).

Sinds kort ben ik via [Jelmer de Boer](http://jelmerdeboer.nl/) de Telegram groep [Mindful Makers](http://mindfulmakers.club) gejoind. Hierin zitten allemaal 'Makers' (mensen die dingen maken, vooral website/web-app developers en designers) en zij gebruiken deze groep om over hun ervaringen te praten en elkaar vragen te stellen. En ik nu dus ook.

In het begin vond ik het allemaal maar lastig, dat mediteren. Het is lastig om je alleen te focussen op je adem, lastig om te voelen hoe je lichaam zich voelt, lastig om te bedenken wat je nou eigenlijk denkt en het allerlastigste is als Andy (de man die de meditaties via de app begeleidt) vlak voor het einde van de meditatie zegt dat je je focus los mag laten en je gedachten vrij mag laten gaan, want dan ben ik juist alleen maar bezig met hoe ik dat nou eigenlijk moet doen en kan ik me alleen maar een rondspringend aapje in mijn hersenen inbeelden (dit is echt een probleem).

Waar ik zeg dat ik het in het begin lastig vond bedoel ik dat ik het nog steeds vrij lastig vind. Ik heb ook na 2 maanden (bijna) dagelijks mediteren nog niet écht het idee dat ik er goed in ben. Gelukkig zijn er genoeg mensen in de Telegram groep die dezelfde struggles hebben als ik en gelukkig zijn er ook altijd mensen die je verder kunnen helpen of je anders naar je struggles laten kijken, waardoor je struggles soms ineens helemaal geen struggles meer zijn. En dan kom je erachter dat goed worden in meditatie helemaal geen doel is. Dat het doen van de meditatieoefeningen al een doel op zich is. En dat je de progressie juist ook merkt in je leven, buiten die meditatieoefeningen om.

Hoewel het stap-voor-stap gaat, merk ik bij mezelf de laatste tijd dat er wat dingen veranderen. Ik merk dat ik me steeds beter bewust aan het worden ben van mijn eigen gedachten en dat ik anders naar mijn eigen gedachten/gevoel begin te kijken. Dat ik het meer van een afstandje kan zien en daardoor beter kan reageren op dingen die ik denk en voel.

Ik ben bijvoorbeeld regelmatig een beetje chagrijnig zonder echte reden. Dat ik zelf eigenlijk niet eens echt weet waarom, maar me toch naar voel en blijf voelen. Sinds een tijdje betrap ik mezelf er steeds vaker op als dit gebeurt. Dan kom ik erachter dat ik eigenlijk helemaal geen reden heb om chagrijnig te zijn en zodra ik dat merk gaat dat chagrijnige gevoel vanzelf weg.  
Hetzelfde met onzekerheid. Doordat ik steeds vaker en beter merk wanneer ik onzeker ben raak ik stukje bij beetje meer comfortabel/vertrouwd met het onzekere gevoel. Hierdoor is het minder intimiderend als ik me onzeker voel en kan ik in plaats van het onzekere gevoel zoveel mogelijk te vermijden (wat ik altijd deed) proberen om iets te doen aan de oorzaak van de onzekerheid.

Nou gebeurt het vaak zat dat ik alsnog in mijn gedachten verzonken raak. Dus het is echt niet zo dat ik ineens helemaal zen ben en me nooit meer chagrijnig of onzeker of boos voel. Maar steeds vaker ben ik mezelf goed bewust van hoe ik me voel en merk ik dat ik daardoor ook meer open kan zijn naar mezelf en anderen. En dat vind ik tof. En daarom mediteer ik nu steevast elke ochtend 20 minuten direct nadat ik wakker word. En als jou dat ook tof lijkt, of als je het niet zo goed weet, [download even de Headspace app](https://hdsp.co/e/OvtZRP53EL) (nee ik krijg hier niet voor betaald), probeer de eerste 10 dagen van het gratis starter pack uit en laat me weten hoe je het vond.