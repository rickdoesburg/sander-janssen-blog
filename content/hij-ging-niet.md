---
title: Ken je die mop van die jongen die naar Colombia zou vliegen?
category: Reizen
date: 2017-09-14
status: published
excerpt: Test excerpt
hero: hello-world/vliegtuig.jpg
---

Ik was er helemaal klaar voor, de vlucht naar Colombia. Gisteravond de tas helemaal ingepakt, boarding pass alvast geprint, gedoucht en een soort van op tijd gaan slapen. Vanochtend om 4 uur ging de wekker en om 20 over 4 reden we (papa bracht me naar Eindhoven) weg uit Nijeveen. Om 6 uur kwamen we aan bij P3 van Eindhoven Airport. Mooi op tijd, ik vloog immers pas om 7:50, dus nog even rustig een bakje thee bij La Place. Omdat ik alleen handbagage meeneem hoefde ik geen bagage in te checken en was het dus een kwestie van even langs de security check, naar de gate en dan de vlucht naar Kopenhagen.

7:20 zou de gate open gaan, dus uiteindelijk rond 7:15 zijn we richting de gates gelopen, daar heb ik papa vaarwel gezegd en ben ik richting de security check gegaan, waar de handbagage wordt gecontroleerd. Daar stond een vrij lange rij, als ik daarop zou wachten zou ik er niet binnen een kwartier doorheen komen om vervolgens om 7:35 bij de gate te kunnen zijn. Toen ik met toestemming van een mevrouw met een geel hesje alle mensen in de rij langs liep ("sorry, mag ik er even langs, sorry, sorry, ik moet mijn vlucht halen") en al die mensen mij boos aankeken zag ik op de monitors al staan dat er een "Final call" was voor mijn vlucht. Raar, de gate zou eigenlijk pas met 15 minuten dicht gaan. Uiteindelijk om 7:30 was ik de boze mensen en de security check voorbij, nog net op tijd om naar de gate te gaan en het vliegtuig te halen. Dacht ik.

WRONG!

De gate voor Kopenhagen was volgens de grote schermen "Closed". Vlucht gemist. Kut. En zo zit ik in plaats van op het vliegveld van Kopenhagen nu in de trein naar Amsterdam.

Na 20 minuten wachtmuziek en daarna nog een extra uur te hebben gewacht tot Kiwi (waar ik de tickets had geboekt) meer informatie had verzameld kreeg ik te horen dat Transavia heeft aangegeven dat de gate gewoon op normale tijden is dichtgegaan én dat ik in het vliegtuig zou zitten. Gelukkig kon ik de man aan de andere kant van de lijn vrij snel overtuigen dat ik hem niet zou bellen als ik in het vliegtuig zat, maar een oplossing kwam er niet. "We kunnen helaas niets voor je doen", klonk het. Met andere woorden: fucked.

Aan de ene kant stom van mezelf dat ik niet op tijd die kant op ben gegaan, aan de andere kant vervelend dat de gate veel te vroeg dicht is gegaan. Feit is dat het niet was gebeurd als ik gewoon wat eerder naar de gate was gegaan. Daarom hierbij dan gelijk mijn eerste reistip (eigenlijk een enorme open deur) voor als je niet zo'n sukkel wil zijn als ik:

> Reistip 1:
>
> Ga ff ruim op tijd naar je gate, anders sta je voor lul

Morgen ga ik het nog eens proberen, dan vlieg ik om 12:05 vanaf Schiphol via Madrid alsnog naar Medellín. Maar dan nu echt. Hoop ik.