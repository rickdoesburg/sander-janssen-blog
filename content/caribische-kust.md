---
title: Caribische kust
category: Reizen
date: 2017-11-06
status: published
excerpt: Test excerpt
hero: caribische-kust/parque-tayrona.jpg
---

Op 14 oktober vertrok ik, na 4 weken, dan eindelijk uit Medellín. Na 14 uur levend bevroren te zijn in de bus kwam ik aan in Cartagena, wat na de rijdende vriezer ❄️ aanvoelt als een grote heteluchtoven ☀️. Ondertussen ben ik nu al meer dan 3 weken aan de Caribische kust (met name in en rond Cartagena, Santa Marta & Taganga), wat best een lange tijd is als je het vergelijkt met andere backpackers.

Gemiddeld is het hier aan de Caribische kust overdag zo'n 30 graden of meer. Dat is even wennen, maar uiteindelijk is het goed te doen, als je je kleding en activiteiten erop aanpast (en af en toe even kunt genieten van een airconditioning). Wat betreft kleding aanpassen: dat doen de Colombianen meestal niet echt, je ziet zelfs hier veel mensen nog met lange spijkerbroek. Wat betreft activiteiten aanpassen: ja, dat is iets wat ze hier wel goed doen. Alles gaat hier heeeeeeeeeeeel rustig aan ("tranquillo" is een veelgehoord woord hier). Als je gaat eten bij een restaurant hoef je er bijvoorbeeld niet vanuit te gaan dat er binnen een uur eten op tafel staat. Of dat je binnen een kwartier wat te drinken hebt. Of dat er überhaupt iemand naar je tafel komt.

Als je kijkt naar het aantal dingen wat ik in die drie weken heb gedaan, dan zijn dat er niet schrikbarend veel. Het lijkt heel wat als je mijn Facebook foto-album doorkijkt, maar uiteindelijk zit ik het grootste deel van de tijd (zo'n 3 à 4 dagen in de week) met mijn laptopje te 'werken' in een hipstercafé of -restaurant met WiFi. Je zou kunnen zeggen dat ik het rustig aan doen goed heb overgenomen van de locals. In dit blog de hoogtepunten van de dingen die ik heb gedaan in drie weken aan de Caribische kust. Dezelfde hoogtepunten waarvan je de foto's ziet op Facebook zeg maar.

![Digital Nomad](~/assets/images/blog/caribische-kust/digital-nomad-lol.jpg)
*Snel even wat interessants op mijn scherm getoverd ipv Facebook*

## 4-daagse trip naar Punta Gallinas

Samen met twee meiden die ik onderweg heb ontmoet in de hostels waar ik in zat (in Cartagena en Santa Marta) heb ik een vierdaagse trip gemaakt naar het meest noordelijke punt van Zuid-Amerika, Punta Gallinas.

Vanuit Santa Marta kun je georganiseerde meerdaagse trips doen naar dit punt voor zo'n 150-200 euro. Wij hebben ervoor gekozen om het grootste deel zelf te regelen, waardoor we dezelfde reis voor ongeveer de helft van dit bedrag hebben gedaan. Er is op internet niet heel veel informatie te vinden over hoe je deze trip zelf regelt, dus ik denk eraan om er binnenkort een blogpost aan te wijden om uit te leggen hoe wij dit hebben aangepakt.

### Leuk
* Bijzondere en mooie omgeving, de woestijn grenst hier aan de zee
* Vlakbij Punta Gallinas liggen Las Dunas del Taroa. Eerst woestijn, dan een enorme zandduin en vervolgens de helderblauwe zee. Op de dag dat ik er was waren er mooie hoge golven . Terwijl iedereen de 1,5 uur die we daar waren gebruikte om foto's te maken heb ik die tijd besteed om te buiksurfen op de golven.
* Slapen in een hangmat 5 meter van de zee in Cabo de la Vela voor 3 euro per nacht
* Verse vis eten
* Met een jeep rijden door de woestijn (prachtige omgeving)

### Minder leuk
* Met een jeep rijden door de woestijn (miljoenmiljard hobbels + net iets teveel mensen in een auto = helemaal beurs)
* Geen stromend water (en geen stroom)
* De lokale bevolking is niet echt van het opruimen, veel plastic overal, erg jammer omdat het er juist zo mooi is
* Lokale bevolking is over het algemeen niet echt bijzonder aardig/spontaan

![Punta Gallinas](~/assets/images/blog/caribische-kust/punta-gallinas.jpg)
*Punta Gallinas*

## Bezoek aan Parque Tayrona

Parque Tayrona is een groot nationaal park vlakbij Santa Marta. Vanuit Santa Marta neem je een bus die je afzet bij de ingang van het park. In het park maak je een wandeling naar Cabo San Juan (een strand) waarvoor eigenlijk 2,5 uur staat, maar wij waren wat laat uit bed gegaan dus hebben hem in 1:45 uur gedaan .

### Leuk
* Toffe wandeling door de jungle
* Allermooiste strand van Colombia (van wat ik heb gezien)
* Facebook likes scoren met brute foto's
* Aapjes gezien

### Minder leuk
* Op het einde spierpijn (worth it though)
* Verder niks eigenlijk, het is gewoon vet daar
* Nouja misschien toch het vrezen voor mijn leven door de dronken taxichauffeur op de terugweg

![Parque Tayrona](~/assets/images/blog/caribische-kust/parque-tayrona.jpg)
*Parque Tayrona*

## Taganga

Taganga is een klein, relaxt vissersdorpje 10 minuten rijden vanaf Santa Marta. Het ligt aan de zee tussen de bergen, vlakbij Parque Tayrona. De omgeving is super mooi, het lijkt redelijk op Parque Tayrona. Het dorp zelf is wel oké, maar een beetje toeristisch en het was goed te merken dat het in oktober/november laagseizoen is (blijkbaar is november de natste maand ☔️, wist ik veel ‍♂️) en ze niet zoveel te doen hebben. Van alle kanten wordt er naar je geroepen om je iets aan te smeren. Restauraunts , taxi's , boten naar Parque Tayrona/Playa Blanca , sierraden , cocktails , wiet , cocaïne ✉️. Op een gegeven moment raak je er wel een beetje aan gewend, leer je hoe je het beste kunt reageren en dan is het niet meer zo storend.

Omdat het dichtbij Parque Tayrona ligt (en het er kneitergoedkoop is) is Taganga erg geschikt om te duiken. Er is niet zulk mooi koraal als bijv. Koh Tao in Thailand, maar je hebt er wel erg helder water en veel vissen. Je kan daar voor iets meer dan €200 je PADI Open Water certificaat halen, waarna je overal ter wereld kan duiken. Omdat ik deze in Thailand al heb gehaald, ben ik er begonnen met de Advanced Open Water-cursus (bij Nautilus, wel goedkoop, niet per se heel goed). Helaas had ik tijdens de eerste van de twee dagen van de cursus een ontsteking in mijn kaken, waardoor ik een oorontsteking kreeg en een kop als een opgeblazen ballon. Van de dokter mag ik met een oorontsteking niet duiken (is ook niet aan te raden trouwens) en ik had per ongeluk al het hele bedrag van te voren betaald aan de duikschool (nooit doen ) en kon mijn geld niet terugkrijgen. Daarom ben ik op dit moment ben ik weer terug in Santa Marta en probeer ik met behulp van enorme pillen en oordruppels de ontstekingen te verhelpen, zodat ik de duikcursus af kan maken en daarna maar eens verder kan reizen.

### Leuk
* Mooie omgeving, bergen ⛰ en strand
* Veel zon, lekker warm ☀️
* Goede plek om te duiken, goedkoop en veel vissen

### Minder leuk
* Veel verkopers/proppers/drugsverkopers
* Kaakontsteking dus een dikke bek (en niet kunnen kauwen dus een paar dagen alleen maar soep eten)
* Zo klein dat er niet echt een fatsoenlijke supermarkt ofzo is
* Maar 1 pinautomaat die het niet altijd doet (neem genoeg geld mee vanuit Santa Marta)
* Update: <nuxt-link to="/blog/7-sloten-tegelijk">Overvallen</nuxt-link> 👎🏻

![Hond in Taganga](~/assets/images/blog/caribische-kust/taganga.jpg)
*Chillhond in Taganga*

Als de medicijnen goed helpen (ik kon vandaag alweer brood eten zonder pijn ) ga ik woensdag de laatste 3 duiken maken en vertrek ik donderdag naar Bucaramanga. Daarna ben ik van plan om weer terug naar Medellín te gaan om vanuit daar via de koffieregio langzaam aan af te zakken naar Ecuador (jaja ik heb zowaar een soort van reisplan).