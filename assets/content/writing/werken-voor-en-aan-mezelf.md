---
title: Werken voor en aan mezelf
category: Leven
date: 2018-03-28
status: published
excerpt: Sinds een paar maanden luister ik weer erg veel podcasts (naast Twitter een ander ding wat voor mij ineens weer is opgestaan uit de dood). In een aantal van de podcasts waar ik vaak naar luister (oa van Tim Ferris, Jelmer de Boer en Peter Joosten) gaat het vaak over fitness, lifestyle en ergens beter in worden/werken aan jezelf.
hero: werken-voor-en-aan-mezelf/aap.jpg
---

Sinds een paar maanden luister ik weer erg veel podcasts (naast Twitter een ander ding wat voor mij ineens weer is opgestaan uit de dood). In een aantal van de podcasts waar ik vaak naar luister (oa van Tim Ferris, Jelmer de Boer en Peter Joosten) gaat het vaak over fitness, lifestyle en ergens beter in worden/werken aan jezelf.

Werken aan mezelf, laat dat nou juist iets zijn waar ik de laatste paar jaar niet enorm mee bezig ben geweest. Ik was vooral bezig met werken voor een baas, gamen, uitgaan en luieren, niet echt met zelfverbetering. Qua eten/drinken was ik redelijk gezond, maar niet heel erg. Sporten deed ik af en toe weer een paar weken en daarna weer een hele tijd niet (en dat was uiteindelijk ook wel te zien ). Ik sliep niet genoeg en eigenlijk altijd als ik door mijn wekker wakker moest worden was ik meestal de rest van de dag moe en ongemotiveerd en had ik vooral zin om te Xboxen en niet zoveel om te werken of andere dingen te doen die ik moest doen.

Ik had een goede part-time baan, waar ik super veel nieuwe vrienden heb gemaakt die ik nog tijden zal blijven spreken (ja BS-crew, jullie zijn nog niet van me af). Maar bij de gedachte om jarenlang full-time voor een baas te werken en in die sleur getrokken te worden werd ik niet echt enthousiast. Dus toen ze mij vroegen full-time te komen werken heb ik dat afgeslagen. Maar nu zat ik vast. Ik verdiende net genoeg om van te leven, omdat ik part-time voor iets meer dan minimumloon werkte. Tegelijkertijd verdiende ik met het bouwen van websites niet genoeg om ervoor te zorgen dat ik echt geld kon sparen en al helemaal niet genoeg om mijn eigen bedrijf als enige bron van inkomsten te hebben. Er moest dus iets veranderen.

Gelukkig waren daar mijn vader en Sonja. Al een tijdje geleden had ik bedacht dat ik graag een keer een soloreis naar ergens ver weg wilde maken. Maar zij wisten dat dat met mijn huidige leven en bijbehorende inkomen niet zou lukken. Dus ze spoorden me aan om de reis maar gewoon te plannen en dan konden we wel iets regelen als ik financieel in de problemen kwam (waar ik ze echt super dankbaar voor ben ❤️). Dus dat heb ik dan ook gedaan. Ik boekte een enkel vliegticket naar Colombia en nam ontslag bij mijn werk, waar ik voordat ik stopte nog een paar maandjes full-time kon werken om zoveel mogelijk geld te sparen.

Het vooruitzicht dat ik zou stoppen met werken voor een baas gaf me mooi de ruimte om eens een stap terug te nemen en te kijken waar ik op dat moment stond en waar ik heen wilde. Dit is waar ik na ging denken over dat ik weer wat fitter wilde worden en andere manieren van zelfverbetering. En dat is ook hoe ik terecht kwam bij die eerder genoemde podcasts (of ging ik er door de podcasts juist over nadenken?). Uit deze podcasts zijn er eigenlijk vier dingen waar ik de afgelopen tijd met name aan heb gewerkt (ook/juist tijdens mijn reis) en waardoor ik me op dit moment een stuk fitter voel dan een paar maanden terug:

* Slapen
* Mediteren
* Sporten
* (Di)Eten

Grappig, dit is ook precies mijn ochtendroutine nu.

Ik ga voor alle vier onderdelen een post schrijven en ik begin met de tweede, Mediteren, want die heb ik eigenlijk al bijna helemaal geschreven voordat ik deze post had geschreven en dat is hoe ik op het idee kwam om uiteindelijk voor alle vier een post te schrijven. Dus die post ik snel. De rest komt later.

Mocht dit je nou allemaal niet zoveel boeien en ben je hier vooral om te kijken hoe mijn reis gaat dan heb je nu even pech maar over een tijdje geluk: Binnenkort komt er een update wat dat betreft.

Groetjes uit Ecuador.